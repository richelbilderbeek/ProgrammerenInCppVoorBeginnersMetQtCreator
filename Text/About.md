# Over de cursus

Deze cursus is opgezet met de volgende hoofdgedachten:
* De Joost methode
* Practisch
* Voor iedereen te begrijpen
* Geen thuiswerk verplicht
* Geen boeken verplicht
* Leuk

De cursus werkt volgends de Joost methode. Deze methode is mijn eigen favoriete methode om iemand C++ te leren en is vernoemd naar de eerste persoon die ik op deze manier heb leren programmeren. Deze methode houdt in dat we eerst leren met de programmeeromgeving te werken, zonder te snappen wat er eigenlijk gebeurt. Naarmate de cursus vordert, vallen de stukjes vanzelf op hun plaats. Hierdoor is deze cursus vergeleken met een doorsnee cursus 'achterstevoren': de laatste dag pas leren we pas een console/DOS applicatie te maken!

De cursus is practisch opgezet: elke dag werkt toe naar een bepaald eindprogramma. Alles wat hiervoor niet relevant is, wordt later of niet behandeld. 

De cursus is voor voor iedereen te begrijpen. Het tempo is zo laag mogelijk gehouden en de uitleg zo simpel mogelijk. Dit houdt niet in dat als je het begrijpt, dat je dan goed kunt programmeren. Dit vereist immers een bepaalde logische manier van denken, die elke niet-programmeur moet ontwikkelen. 

De cursus verplicht geen thuiswerk. Het is de bedoeling dat elke dag voldoende is om haar thema's te behandelen. Om snel een goed programmeur te worden, is het wel nodig veel ervaring op te doen. Ook kan er dan meer uit de cursus worden gehaald.

De cursus verplicht geen boeken. Elke dag is er een uitleg van hoogstens drie kwartier, daarna koffie en daarna kan er zelf geprogrammeerd worden. Deze cursusgids bevat de kern van wat er behandeld wordt, maar is bij lange na niet volledig. Dit is ook niet erg: op het Internet is alles te vinden. Ook staan er goede (Engelse) C++ boeken online. Voor degenen die graag van papier lezen, zijn er zowel goede Nederlandse als Engelse boeken. Zie 'Aan te raden literatuur' voor aanbevolen literatuur.

Belangrijkste gedachte achter de cursus is dat 'ie leuk moet zijn. Omdat ik persoonlijk het het leukst vind om 'domme' spelletjes te maken, gebruik ik deze ook als voorbeeldprogramma's. En het programmeren van spelletjes is net zo leerzaam als het programmeren van een 'serieuzere' applicatie. Het gaat immers om de ervaring die wordt opgedaan. 